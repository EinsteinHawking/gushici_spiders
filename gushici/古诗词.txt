念奴娇·登石头城次东坡韵
萨都剌
元代

石头城上，望天低吴楚，眼空无物。指点六朝形胜地，惟有青山如壁。蔽日旌旗，连云樯橹，白骨纷如雪。一江南北，消磨多少豪杰。
寂寞避暑离宫，东风辇路，芳草年年发。落日无人松径里，鬼火高低明灭。歌舞尊前，繁华镜里，暗换青青发。伤心千古，秦淮一片明月！

-----------------------------------------------------------------
苏武庙
温庭筠
唐代

苏武魂销汉使前，古祠高树两茫然。
云边雁断胡天月，陇上羊归塞草烟。
回日楼台非甲帐，去时冠剑是丁年。
茂陵不见封侯印，空向秋波哭逝川。

-----------------------------------------------------------------
浩歌
李贺
唐代

南风吹山作平地，帝遣天吴移海水。
王母桃花千遍红，彭祖巫咸几回死？
青毛骢马参差钱，娇春杨柳含缃烟。
筝人劝我金屈卮，神血未凝身问谁？
不须浪饮丁都护，世上英雄本无主。
买丝绣作平原君，有酒唯浇赵州土。
漏催水咽玉蟾蜍，卫娘发薄不胜梳。
羞见秋眉换新绿，二十男儿那刺促？

-----------------------------------------------------------------
邯郸少年行
高适
唐代

邯郸城南游侠子，自矜生长邯郸里。
千场纵博家仍富，几度报仇身不死。
宅中歌笑日纷纷，门外车马常如云，
未知肝胆向谁是，今人却忆平原君。
君不见即今交态薄，黄金用尽还疏索。
以兹感叹辞旧游，更于时事无所求。
且与少年饮美酒，往来射猎西山头。

-----------------------------------------------------------------
曾子杀彘 / 曾子烹彘
韩非
先秦

　　曾子之妻之市，其子随之而泣。其母曰：“汝还，顾反为女杀彘。”妻适市来，曾子欲捕彘杀之。妻止之曰：“特与婴儿戏耳。”曾子曰：“婴儿非与戏也。婴儿非有知也，待父母而学者也，听父母之教。今子欺之，是教子欺也。母欺子，子而不信其母，非所以成教也。”遂烹彘也。

-----------------------------------------------------------------
自常州还江阴途中作
李嘉祐
唐代

处处空篱落，江村不忍看。
无人花色惨，多雨鸟声寒。
黄霸初临郡，陶潜未罢官。
乘春务征伐，谁肯问凋残。

-----------------------------------------------------------------
鹧鸪天·鹅湖归病起作
辛弃疾
宋代

枕簟溪堂冷欲秋。断云依水晚来收。红莲相倚浑如醉，白鸟无言定自愁。 
书咄咄，且休休。一丘一壑也风流。不知筋力衰多少，但觉新来懒上楼。

-----------------------------------------------------------------
出关宿盘豆馆对丛芦有感
李商隐
唐代

芦叶梢梢夏景深，邮亭暂欲洒尘襟。
昔年曾是江南客，此日初为关外心。
思子台边风自急，玉娘湖上月应沉。
清声不远行人去，一世荒城伴夜砧。

-----------------------------------------------------------------
雨后池上
刘攽
宋代

一雨池塘水面平，淡磨明镜照檐楹。
东风忽起垂杨舞，更作荷心万点声。

-----------------------------------------------------------------
望秦川
李颀
唐代

秦川朝望迥，日出正东峰。
远近山河净，逶迤城阙重。
秋声万户竹，寒色五陵松。
客有归欤叹，凄其霜露浓。

-----------------------------------------------------------------
水仙子·春风骄马五陵儿
马致远
元代

春风骄马五陵儿，暖日西湖三月时，管弦触水莺花市。不知音不到此，宜歌宜酒宜诗。
山过雨颦眉黛，柳拖烟堆鬓丝，可喜杀睡足的西施。

-----------------------------------------------------------------
晓窗
魏源
清代

少闻鸡声眠，老听鸡声起。
千古万代人，消磨数声里。

-----------------------------------------------------------------
京师得家书
袁凯
明代

江水三千里，家书十五行。
行行无别语，只道早还乡。

-----------------------------------------------------------------
满庭芳·和人潼关
曹贞吉
清代

太华垂旒，黄河喷雪，咸秦百二重城。危楼千尺，刁斗静无声。落日红旗半卷，秋风急、牧马悲鸣。闲凭吊，兴亡满眼，衰草汉诸陵。
泥丸封未得，渔阳鼙鼓，响入华清。早平安烽火，不到西京。自古王公设险，终难恃、带砺之形。何年月，铲平斥堠，如掌看春耕。

-----------------------------------------------------------------
舟中望月
朱超
南北朝

大江阔千里，孤舟无四邻。
唯余故楼月，远近必随人。
入风先绕晕，排雾急移轮。
若教长似扇，堪拂艳歌尘。

-----------------------------------------------------------------
东溪
梅尧臣
宋代

行到东溪看水时，坐临孤屿发船迟。
野凫眠岸有闲意，老树着花无丑枝。
短短蒲茸齐似剪，平平沙石净于筛。
情虽不厌住不得，薄暮归来车马疲。

-----------------------------------------------------------------
池上絮
韩愈
唐代

池上无风有落晖，杨花晴后自飞飞。 
为将纤质凌清镜，湿却无穷不得归。

-----------------------------------------------------------------
好事近·浙江楼闻笛
汪元量
宋代

独依浙江楼，满耳怨笳哀笛。犹有梨园声在，念那人天北。
海棠憔悴怯春寒，风雨怎禁得。回首华清池畔，渺露芜烟荻。

-----------------------------------------------------------------
泗州东城晚望
秦观
宋代

渺渺孤城白水环，舳舻人语夕霏间。
林梢一抹青如画，应是淮流转处山。

-----------------------------------------------------------------
瑞鹤仙·赋梅
辛弃疾
宋代

雁霜寒透幕。正护月云轻，嫩冰犹薄。溪奁照梳掠。想含香弄粉，艳妆难学。玉肌瘦弱。更重重、龙绡衬著。倚东风，一笑嫣然，转盼万花羞落。 
寂寞。家山何在，雪后园林，水边楼阁。瑶池旧约。鳞鸿更仗谁托。粉蝶儿只解，寻桃觅柳，开遍南枝未觉。但伤心，冷落黄昏，数声画角。

-----------------------------------------------------------------
